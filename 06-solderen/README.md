## Project 06 — Eerste soldeerpoging

De [Joule Thief uit project 04](../04-joule-thief/README.md) omgezet
van breadboard naar printplaat.

Dit is m'n eerste soldeerpoging sinds m'n kindertijd. Met een
soldeerstation, afgeprijsd van €52,60 naar €27,95 niet de beste
kwaliteit die je kunt verwachten. Eerst lukte het me niet om ook maar
iets aan een printplaat vast te krijgen. Met de bout op de hoogste
stand kreeg ik de boel toch niet heet genoeg om het soldeer te laten
smelten. De oplossing bleek de zeer dunne punt van de soldeerbout te
verwisselen voor de meegeleverde brede punt. Met zo'n brede punt breng
je meer hitte over op de componenten, maar kun je niet nauwkeurig
werken. Misschien later investeren in een goede soldeerbout.

Al met al kreeg ik de boel voor elkaar. Netjes is het niet, maar de
contacten lijken goed, en er is geen kortsluiting tussen de banen.
Schema meermaals nauwkeurig gecontroleerd.

Toch doet ie het niet.

Waar zit de fout? Hoe test je zoiets?

De ervaren elektrohobbyist haalt dan z'n oscilloscoop te voorschijn,
en kijkt wat er op verschillen punten in de schakeling gebeurt. Ik heb
geen oscilloscoop, en ik ben te onervaren om te weten waar ik naar
moet kijken.

Misschien heb ik een component stuk gemaakt. Dan moet je elk component
weer losmaken en apart testen. Iets vastsolderen is al lastig, iets
lossolderen is nog een stuk lastiger.

Wordt vervolgd.
